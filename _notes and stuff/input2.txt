śabdārthatvavivartamānaparamajyotiruco gopater-
udgītho’abhyuditaḥ puro’ruṇatayā yasya trayīmaṇḍalam
bhāsvadvarṇapadakrameritatamaḥ saptasvarāśvairviyad
vidyāsyandanamunnayanniva namastasmai parabrahmaṇe

omityantarnadati niyataṃ yaḥ pratiprāṇi śabdo
vāṇī yasmātprasarati parā śabdatanmātragarbhā
prāṇāpānau vahati ca samau yo mitho grāsasaktau
dehasthaṃ taṃ sapadi paramādityamādyaṃ prapadye

yastvakcakṣuḥśravaṇarasanāghrāṇapāṇyaṅghrivāṇī
pāyūpasthasthitirapi manobuddhyahaṃkāramūrtiḥ
tiṣṭhatyantarbahirapi jagadbhāsayandvādaśātmā
mārtaṇḍaṃ taṃ sakalakaraṇādhāramekaṃ prapadye

yā sā mitravaruṇasadanāduccaranto triṣaṣṭiṃ
varṇānatra prakaṭakaraṇaiḥ prāṇasaṅgāt prasūtān
tāṃ paśyantīṃ prathamamuditāṃ madhyamāṃ buddhisaṃsthāṃ
vācaṃ vaktre karaṇaviśadāṃ vaikharīṃ ca prapadye

ūrdhvādhaḥsthānyatanubhuvanānyantarā saṃniviṣṭā
nānānāḍiprasavagahanā sarvabhūtāntarasthā
prāṇāpānagrasananirataiḥ prāpyate brahmanāḍī
sā naḥ śvetā bhavatu paramādityamūrtiḥ prasannā

na brahmāṇḍavyavahitapathā nātiśītoṣṇarūpā
no vā naktaṃdivagamamitātāpanīyāparāhuḥ
vaikuṇṭhīyā tanuriva rave rājate maṇḍalasthā
sā naḥ śvetā bhavatu paramādityamūrtiḥ prasannā

yatrārūḍhaṃ triguṇavapuṣi brahma tadbindurūpaṃ
yogīndrāṇāṃ yadapi paramaṃ bhāti nirvāṇamārgaḥ
trayyādhāraḥ praṇava iti yanmaṇḍalaṃ caṇḍaraśme
rantaḥ sūkṣmaṃ bahirapi bṛhanmuktaye’ haṃ prapannaḥ

yasminsomaḥ surapitṛnarairanvahaṃ pīyamānaḥ
kṣīṇaḥ kṣīṇaḥ praviśati yato vardhate cāpi bhūyaḥ
yasminvedā madhuni saraghākāravadbhānti cāgre
taccaṇḍāṃśoramitamamṛtaṃ maṇḍalasthaṃ prapadye

aindrīmāśāṃ pṛthukavapuṣā pūrayitvā krameṇa
krāntāḥ sapta prakaṭahariṇā yena pādena lokāḥ
kṛtvā dhvāntaṃ vigalitabalivyakti pātālalīnaṃ
viśvālokaḥ sa jayati raviḥ sattvamevordhvaraśmiḥ

dhyātvā brahma prathamamatanu prāṇamūle nadantaṃ
dṛṣṭvā cāntaḥ praṇavamukharaṃ vyāhṛtīḥ samyaguktvā
yattadvede taditi saviturbrahmaṇoktaṃ vareṇyaṃ
tadbhargākhyaṃ kimapi paramaṃ dhāmagarbhaṃ prapadye

tvāṃ stoṣyāmi stutibhiriti me yastu bhedagraho’yaṃ
saivāvidyā tadapi sutarāṃ tadvināśāya yuktaḥ
staumyevāhaṃ trividhamuditaṃ sthūlasūkṣmaṃ paraṃ ca
vidyopāyaḥ para iti budhairgīyate khalvavidyā

yo’nādyanto’ pyatanuraguṇo’ṇoraṇīyānmahīyān
viśvākāraḥ saguṇa iti vā kalpanākalpitāṅṅgaḥ
nānābhūtaprakṛtivikṛtīrdarśayanbhāti yo vā
tasmai tasmai bhavatu paramāditya nityaṃ namaste

tattvākhyāne tvayi munijanāḥ neti neti bruvantaḥ
śāntāḥ samyaktvamiti na ca tairīdṛśo veti coktaḥ
tasmāttubhyaṃ nama iti vacomātramevāsmi vacmi
prāyo yasmātprasaratitarāṃ bhāratī jñānagarbhā

sarvāṅgīṇaḥ sakalavapuṣāmantare yo’ntarātmā
tiṣṭhankāṣṭhe dahana iva no dṛśyase yuktiśūyaiḥ
yaśca prāṇāraṇiṣu niyatairmathyamānāsu sadbhir
dṛśyaṃ jyotirbhavasi paramāditya tasmai namaste

stotā stutyaḥ stutiriti bhavān kartṛkarmakriyātmā
krīḍatyekastava nutividhāvasvatantrastato’ham
yadvā vacmi praṇayasubhagaṃ gopate tacca tathyaṃ
tvatto hyanyatkimiva jagatāṃ vidyate tanmṛṣā syāt

jñānaṃ nāntaḥ karaṇarahitaṃ vidyate’smadvidhānāṃ
tvaṃ cātyantaṃ sakalakaraṇāgocaratvādacintyaḥ
dhyānātītastvamiti na vinā bhaktiyogena labhyas
tasmādbhaktiṃ śaraṇamamṛtaprāptaye’haṃ prapannaḥ

hārdaṃ hanti prathamamuditā yā tamaḥ saṃśritānāṃ
sattvodrekāttadanu ca rajaḥ karmayogakrameṇa
svabhyastā ca prathayatitarāṃ sattvameva prapannā
nirvāṇāya vrajati śamināṃ te’rka bhaktistrayīva

tāmāsādya śriyamiva gṛhe kāmadhenuṃ pravāse
dhvānte bhātiṃ dhṛtimiva vane yojane brahmanāḍim
nāvaṃ cāsminviṣamaviṣayagrāsasaṃsārasindhau
gaccheyaṃ te paramamamṛtaṃ yanna śītaṃ na coṣṇam

agnīṣomāvakhilajagataḥ kāraṇaṃ tau mayūkhaiḥ
sargādāne sṛjasi bhagavan hrāsavṛddhikrameṇa
tāvevāntarviṣuvati samau juhvatāmātmavahnau
dvāvapyastaṃ nayasi yugapanmuktaye bhaktibhājām

sthūlatvaṃ te prakṛtigahanaṃ naiva lakṣyaṃ hyanantaṃ
sūkṣmatvaṃ vā tadapi sadasadvyaktyabhāvādacintyam
dhyāyāmītthaṃ kathamaviditaṃ tvāmanādyantamantas
tasmādarka praṇayini mayi svātmanaiva prasīda

yattadvedyaṃ kimapi paraṁ śabdatattvaṁ tvamanta-
statsadvyaktiṁ jigamiṣu śanairlāti mātrākalāḥ khe
avyaktena praṇavavapuṣā bindunādoditaṁ sa-
cchabdabrahmoccarati karaṇavyañjitaṃ vācakaṃ te

prātaḥ saṃdhyaruṇakiraṇabhāgṛṅmayaṃ rājasaṃ ya-
nmadhye cāpi jvaladiva yajuḥ śuklabhāḥ sāttvikaṃ vā
sāyaṃ sāmāstamitakiraṇaṃ yattamollāsi rūpaṃ
sāhnaḥ sargasthitalayavidhāvākṛtiste trayīva

ye pātālodadhimuninagadvīpalokādhibīja-
cchandobhūtasvaramukhanadatsaptasaptiṃ prapannāḥ
ye caikāśvaṃ niravayavavāgbhāvamātrādhirūḍhaṃ
te tvāmeva svaraguṇakalāvarjitaṃ yāntyanaśvam

divyaṃ jyotiḥsalilapavanaiḥ pūrayitvā trilokīm
ekībhūtaṃ punarapi ca tatsāramādāya gobhiḥ
antarlīno viśasi vasudhāṃ tadgataḥ sūyase’nnaṃ
tacca prāṇāṃstvamiti jagatāṃ prāṇabhṛt sūrya  ātmā

agnīṣomau prakṛtipuruṣau bindunādau ca nityau
prāṇāpānāvapi dinaniśe ye ca satyānṛte dve
dharmādharmau sadasadubhayaṃ yo’ntarāveśya yogī
vartetātmanyuparatamatir nirguṇaṃ tvāṃ viśetsaḥ

garbhādhānaprasavavidhaye suptayorindubhāsā
sāpatnyenābhimukhamiva khe kāntayormadhyasaṃsthaḥ
dyāvāpṛthvyorvadanakamale gaumukhairbodhayitvā
paryāyeṇāpibasi bhagavanṣaḍrasāsvādalolaḥ

somaṃ pūrṇāmṛtamiva caruṃ tejasā sādhayitvā
kṛtvā tenānalamukhajagattarpaṇaṃ vaiśvadevam
āmāvasyaṃ vighasamiva khe tatkalāśeṣamaśnan
brahmāṇḍāntargṛhapatiriva svātmayāgaṃ karoṣi

kṛtvā naktaṃdinamiva jagadbījamāvyaktikaṃ yat
tatraivāntardinakara tathā brāhmamanyattato’lpam
daivaṃ pitryaṃ kramaparigataṃ mānuṣaṃ cālpamalpam
kurvankurvankalayasi jagatpañcadhāvartanābhiḥ

tattvāloke tapana  sudine ye paraṃ saṃprabuddhāḥ
ye vā cittopaśamarajanīyoganidrāmupetāḥ
te’horātroparamaparamānandasaṃdhyāsu sauraṃ
bhittvā jyotiḥ paramaparamaṃ yānti nirvāṇasaṃjñam

ābrahmedaṃ navamiva jagajjaṅgamasthāvarāntaṃ
sarge sarge visṛjasi rave gobhirudriktasomaiḥ
dīptaiḥ pratyāhārasi ca laye tadyathāyoni bhūyaḥ
sargāntādau prakaṭavibhavāṃ darśayanraśmilīlām

śritvā nityopacitamucitaṃ brahmatejaḥ prakāśaṃ
rūpaṃ sargasthitilayamucā sarvabhūteṣu madhye
antevāsiṣviva suguruṇā yaḥ parokṣaḥ prakṛtyā
pratyakṣo’sau jagati bhavati darśitaḥ svātmanātmā

lokāḥ sarve vapuṣi niyataṃ te sthitāstvaṃ ca teṣām
ekaikasminyugapadaguṇo viśvahetorguṇīva
itthaṃbhūte bhavati bhagavanna tvadanyo’smi satyaṃ
kintu jñastvaṃ paramapuruṣo’haṃ prakṛtyaiva cājñaḥ

saṃkalpecchādyakhilakaraṇaprāṇavāṇyo vareṇyāḥ
saṃpannā me tvadabhinavanājjanma cedaṃ śaraṇyam
manye cāstaṃ jigamiṣu śanaiḥ puṇyapāpadyayaṃ ta-
dbhaktiśraddhe tava caraṇayoranyathā no bhavetām

satyaṃ bhūyo jananamaraṇe tvatprapanneṣu na stas
tatrāpyekaṃ tava nutiphalaṃ janma yāce tadittham
trailokyaiśaḥ śama iva paraḥ puṇyakāyo’pyayoniḥ
saṃsārābdhau plava iva  jagattāraṇāya sthiraḥ syām

sauṣumṇena tvamamṛtapathenaitya śītāṃśubhāvaṃ
puṣṇāsyagre suranarapitṛn śāntabhābhiḥ kalābhiḥ
paścādambho viśasi vividhāścauṣadhīstadgato’pi
prīṇāsyevaṃ tribhuvanamataste jaganmitrārka

mandākrānte tamasi bhavatā nātha doṣāvasāne
nāntarlīnā mama matiriyaṃ gāḍhanidrāṃ  jahāti
tasmādastaṃgamitatamasā padminīvātmabhāsā
saurītyeṣā dinakara paraṃ nīyatāmāśu bodham

yena grasīkṛtamiva jagatsarvamāsīttadastaṃ
dhvāntaṃ nītvā punarapi vibho taddayāghrātacittaḥ
dhatse naktaṃdinamapi gatī śuklakṛṣṇe vibhajya
trātā tasmādbhava paribhave duṣkṛte me‘pi bhāno

āsaṃsāropacitasadasatkarmabandhāśritānām
ādhivyādhiprajanamaraṇakṣutpipāsārditānām
mithyājñānaprabalatamasā nātha cāndhīkṛtānāṃ
tvaṃ nastrātā bhava karuṇayā yatra tatra sthitānām

satyāsatyaskhalitavacasāṃ śaucalajjojjhitānām
ajñānānāmaphalasaphalaprārthanākātarāṇām
sarvāvastāsvakhilaviṣayābhyastakautūhalānāṃ
tvaṃ nastrātā bhava pitṛtayā bhogalolārbhakāṇām

yāvaddehaṃ jarayati jarā nāntakādetya dūtī
no va bhīmastriphaṇabhujagākāradurvārapāśaḥ
gāḍhaṃ kaṇṭhe lagati sahasā jīvitaṃ lelihānas
tāvadbhaktābhayada sadayaṃ śreyase naḥ prasīda

viśvaprāṇagrasanarasanāṭopakopapragalbhaṃ
mṛtyorvaktraṃ dahananayanoddāmadaṃṣṭrākarālam
yāvaddṛṣṭvā vrajati na bhiyā pañcatāmeṣa kāyas
tāvannityāmṛtamaya rave pāhi naḥ kāndiśikān

śabdākāraṃ viyadiva vapuste yajuḥsāmadhāmnaḥ
saptacchandāṃsyapi ca turagā ṛṅmayaṃ maṇḍalaṃ ca
evaṃ sarvaśrutimayatayā maddayānugrahādvā
kṣipraṃ mattaḥ kṛpaṇakaruṇākrandamākarṇayemam

nāśaṃ nāsmaccaraṇaśaraṇā yāntyapi grasyamānāḥ
devairitthaṃ sitamiva yaśo darśayansvaṃ trilokyām
manye somaṃ kṣatatanumamāgarbhavṛddhyā vivasvañ
śuklacchāyāṁ nayasi śanakaiḥ svāṁ suṣumṇāṃśubhāsā

āstāṃ janmaprabhṛti bhavataḥ sevanaṃ taddhi loke
vācyāṃ kenāparimitaphalaṃ bhuktimuktiprakāram
jyotirmātraṃ smṛtipathamito jīvitānte’pi bhāsvan
nirvāṇāya prabhavasi satāṃ tena te kaḥ samo’nyaḥ

apratyakṣatridaśabhajanādyatparokṣaṃ phalaṃ tat
puṃsāṃ yuktaṃ bhavati hi samaṃ kāraṇenaiva kāryam
pratyakṣastvaṃ sakalajagatāṃ yatsamakṣaṃ phalaṃ me
yuṣmadbhakteḥ samucitamatastattu yāce yathā tvām

ye cārogyaṃ diśati bhagavānsevito’pyevamāhus-
te tattvajñā jagati subhagā bhoga-yoga-pradhānāḥ
bhuktermukterapi ca jagatāṃ yacca pūrṇaṃ sukhānāṃ
tasyānyo’rkādamṛtavapuṣaḥ ko hi nāmāstu dātā

hitvā hitvā gurucapalatāmapyanekānnijārthān-
yairekārthīkṛtamiva bhavatsevanaṃ matpriyārtham
teṣāmicchāmyupakṛtimahaṃ svendriyāṇāṃ priyāṇām
ādau tasmānmama dinapate dehi tebhyaḥ prasādam

kiṃ tannāmoccarati vacanaṃ yasya noccārakatvaṃ
kiṃ tadvācyaṃ sakalavacasāṃ viśvamūrte na yattvam
tasmāduktaṃ  yadapi tadapi tvannutau bhaktiyogā-
dasmābhistadbhavatu bhagavaṃstvatprasādena dhanyam

yā panthānaṃ diśati śiśirādyuttaraṃ devayānaṃ
yā vā kṛṣṇaṃ pitṛpathamatho dakṣiṇaṁ prāvṛḍādyam
tābhyāmanyā viṣuvadabhijinmadhyamā kṛtyaśunyā
dhanyā kācitprakṛtipuruṣāvantarā me’stu vṛttiḥ

sthitvā kiñcinmana iva pibansetubandhasya madhye
prāpyopeyaṃ dhruvapadamatho vyaktamuddālya tālu
satyādūrdhvaṃ kimapi paramaṃ vyoma somāgniśūnyaṃ
gaccheyaṃ tvāṃ surapitṛgatī cāntarā brahmabhūtaḥ

sarvātmatvaṃ savituriti yo vāṅmanaḥkāyabuddhyā
rāgadveṣopaśamasamatāyogamevārurukṣuḥ
dharmādharmagrasanaraśanāmuktaye yuktiyuktāṃ
sa śrīsāmbaḥ stutimiti raveḥ supraśāntāṃ cakāra

bhaktiśraddhādyakhilataruṇīvallabhenedamuktaṃ
śrīsāmbena prakaṭagahanaṃ stotramadhyātmagarbham
yaḥ sāvitraṃ paṭhati niyataṃ svātmavatsarvalokān
paśyan so’nte vrajati śukavanmaṇḍalaṃ caṇḍaraśmeḥ

iti paramarahasyaslokapañcāsadeṣā
tapananavanapuṇyā sāgamabrahmacarcā
haratu duritamasmadvarṇitākarṇitā vo
diśatu ca śubhasiddhiṃ mātṛvadbhaktibhājām